# world_day_special_needs
Δραστηριότητες για την Παγκόσμια ημέρα Ατόμων με Αναπηρία
UPDATE: Tο υλικό αυτό εμφανίζεται στα Εργαστήρια Δεξιοτήτων του ΙΕΠ στην Θεματική Ενότητα: “Ενδιαφέρομαι και Ενεργώ – Κοινωνική Συναίσθηση και Ευθύνη”. 
Δραστηριότητες που μπορούν να κάνουν τα παιδιά ώστε να αντιληφθούν τη δυσκολία της αναπηρίας, αλλά και να γνωρίσουν περισσότερες αναπηρίες και δυσκολίες, βιωματικά. 
Η δράση που σας προτείνω αποτελείται από 3 μέρη: 
1. Μια εισαγωγική ομιλία όπου μιλάμε για την παγκόσμια αυτή μέρα και εξηγούμε πως θα κινηθούν οι μαθητές στο βιωματικό μέρος. 
2. Το βιωματικό μέρος που αποτελείται από 6 ομάδες δραστηριοτήτων, καθεμία αφιερωμένη σε μια αναπηρία ή δυσκολία. 
3. Μια συζήτηση των εμπειριών των μαθητών από το βιωματικό μέρος που θα οδηγήσει σε συμπεράσματα για τις αναπηρίες και τις δυσκολίες.
Οδηγίες: 
Οι δραστηριότητες που θα ακολουθήσουν είναι χωρισμένες σε 6 ομάδες: 
1. Αυτισμός/ Δυσκολίες στην Επικοινωνία  
2. Νοητική Αναπηρία  
3. Μαθησιακές Δυσκολίες  
4. Ακουστική Αναπηρία  
5. Οπτική Αναπηρία  
6. Κινητική Αναπηρία 
Ο διαχωρισμός των μαθητών σε κάθε Τραπέζι Δραστηριοτήτων θα γίνει με τυχαία σειρά. Σε κάθε Τραπέζι θα πρέπει να κάνουν τις δραστηριότητες που περιγράφονται. Τις εμπειρίες τους από κάθε δραστηριότητα θα τις καταχωρούνε στο Φύλλο Παρατήρησης που θα έχουν μαζί τους καθ’ όλη τη διάρκεια της δράσης. Προσέξτε να καταχωρούνε σωστά τις δραστηριότητες αναλόγως με τον αριθμό του Τραπεζιού Δραστηριοτήτων που βρίσκονται κάθε φορά. Συχνά θα τους ζητείται να κάνουν ζευγαράκια προκειμένου να τελειώσουν κάποια δραστηριότητα. Η δραστηριότητα θα επαναλαμβάνετε για να την εκτελέσουν και οι δύο. Κάθε 15 λεπτά, με τον ήχο της σφυρίχτρας, θα αλλάζουν Τραπέζι Δραστηριοτήτων δεξιόστροφα, δηλαδή στον επόμενο αριθμό τραπεζιού από αυτών που βρίσκονται, μέχρι όλοι τους να περάσουν από κάθε τραπέζι μία φορά. Στο τέλος της δράσης, θα συζητήσετε τις εμπειρίες τους βασισμένοι σε αυτά που θα συμπληρώσουν στο Φύλλο Παρατήρησης. Σε περίπτωση που χρειαστούν βοήθεια για κάποια δραστηριότητα θα απευθύνονται στον Υπεύθυνο Δραστηριοτήτων του Τραπεζιού όπου βρίσκονται. 
* Το Φύλλο Παρατήρησης θα το βρείτε στο αρχείο που θα κατεβάσετε.

Τα Τραπέζια Δραστηριοτήτων 
Τραπέζι Δραστηριοτήτων 1 – Αυτισμός/ Δυσκολίες στην Επικοινωνία
Στο πρώτο Τραπέζι οι μαθητές έχουν να ολοκληρώσουν 2 δραστηριότητες. Για την πρώτη δραστηριότητα θα χρειαστείτε κολλητική ταινία και γυαλόχαρτο ή όποιο άλλο υλικό επιθυμείτε αρκεί να είναι “ενοχλητικό”. Για τη δεύτερη δραστηριότητα θα βρείτε στο αρχείο που θα κατεβάσετε έτοιμο το φύλλο εργασίας που θα χρειαστείτε. Ουσιαστικά εδώ θα πρέπει να κάνουν παντομίμα. 
Τραπέζι Δραστηριοτήτων 2 – Νοητική Αναπηρία
Στο τραπέζι αυτό οι μαθητές έχουν πάλι να ολοκληρώσουν 2 δραστηριότητες. Το υλικό που θα χρειαστούν οι μαθητές και για τις δύο δραστηριότητες θα το βρείτε στο αρχείο που θα κατεβάσετε. 
Να εξηγήσω πως στην πρώτη δραστηριότητα θα περιμένετε από τους μαθητές να σας ρωτούν συνέχεια “τι λέει εδώ;” και να σας λένε πως δεν καταλαβαίνουν. Η δική σας απάντηση θα είναι πιεστική, να ολοκληρώσουν την εργασία τους γιατί τελειώνει ο χρόνος. Ουσιαστικά θέλουμε να δούνε πόσο δύσκολο είναι να πρέπει να κάνεις πχ ένα τεστ όταν δεν καταλαβαίνεις καθόλου τι λέει ή ακόμη και να μη μπορείς καν να το διαβάσεις.
Κάτι αντίστοιχο πρέπει να κάνουν και στη δεύτερη δραστηριότητα προσπαθώντας να περιγράψουν ένα αφηρημένο σχήμα. 
Τραπέζι Δραστηριοτήτων 3 – Μαθησιακές Δυσκολίες
Και σε αυτό το τραπέζι οι μαθητές καλούνται να ολοκληρώσουν 2 δραστηριότητες. Και για τις δύο δραστηριότητες σας δίνετε το υλικό που θα χρειαστείτε μέσα στο αρχείο που θα κατεβάσετε.
Η πρώτη δραστηριότητα είναι το γνωστό τεστ “διάβασε τη λέξη και όχι το χρώμα”. Πολλοί από εσάς το έχετε συναντήσει και το έχετε δοκιμάσει.
Στη δεύτερη δραστηριότητα οι μαθητές καλούνται να διαβάσουν 10 προτάσεις μέσα από τα μάτια ενός δυσλεκτικού παιδιού. 
Τραπέζι Δραστηριοτήτων 4 – Ακουστική Αναπηρία
Οι μαθητές έχουν να ολοκληρώσουν δύο δραστηριότητες. Υλικό θα χρειαστείτε μόνο για την πρώτη και θα το βρείτε στο αρχείο που θα κατεβάσετε. Σε αυτές τις δραστηριότητες οι μαθητές έρχονται σε μια πρώτη επαφή με τη νοηματική γλώσσα και εξερευνούν τρόπους επικοινωνίας των ατόμων με ακουστικές αναπηρίες. 
Τραπέζι Δραστηριοτήτων 5 – Οπτική Αναπηρία
Σε αυτό το τραπέζι οι μαθητές έχουν αν ολοκληρώσουν 3 δραστηριότητες. Το μόνο υλικό που θα χρειαστείτε είναι κόλλες Α4 για να ζωγραφίσουν οι μαθητές και τις μπογιές τους για την τρίτη δραστηριότητα. Σε αυτή την ενότητα έρχονται σε επαφή με τις οπτικές αναπηρίες, μαθαίνουν το αλφάβητο στη Braille και βιώνουν μία ευχάριστη για αυτούς δραστηριότητα από τη θέση των ατόμων με τύφλωση.
Τραπέζι Δραστηριοτήτων 6 – Κινητική Αναπηρία
Θέλοντας να ξεφύγω από τη γνωστή δράση του “κάνω βόλτα με ένα αναπηρικό καροτσάκι”, προτείνω για τους μαθητές 3 δραστηριότητες. Πρόκειται για βιωματικές δραστηριότητες διαφόρων κινητικών αναπηριών που έχουν να κάνουν με τα πόδια, τα χέρια και τη λεπτή κινητικότητα των χεριών.
Για να τις ολοκληρώσουν θα χρειαστείτε: χαρτοταινία, τον ξύλινο χάρακα του σχολείου, βάζα, γάντια, κάλτσες, νομίσματα. 

Δείτε και το άρθρο στο προσωπικό μου ιστολόγιο https://bit.ly/476Kh9k
